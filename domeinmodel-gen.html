<h3>Toelichting domeinmodel</h3>
<p>Het registratieobject is in volledigheid beschreven en gemodelleerd. Dat laatste wil niet
    anders zeggen dan dat het registratieobject op inzichtelijke en samenhangende manier is opgesplitst in delen om duidelijk te kunnen
    maken waaruit de informatie is opgebouwd.</p>
<p>Modellering van informatie kent verschillende invalshoeken. In de catalogus wordt het inhoudelijke perspectief gekozen omdat
    dat met name waarde heeft in de communicatie tussen mensen. Zo’n model wordt in de basisregistratie ondergrond een <i>domeinmodel</i> genoemd. Uit het domeinmodel wordt een technisch model afgeleid dat ook meeweegt dat informatiesystemen efficiënt met
    elkaar moeten kunnen spreken. Het meer technische model heet <i>productmodel</i> en dat staat aan de basis van de technische
    documentatie.</p>
<p>Een domeinmodel maakt niet alleen de definitie van de informatie-inhoud gemakkelijker, het dient ook om inzicht te geven
    in de keuzen die gemaakt zijn bij het bepalen welke gegevens van belang worden geacht, en welke niet. Omdat het een
    goed overzicht geeft, wordt het domeinmodel opgenomen in de gegevensdefinitie van een registratieobject. Voor het domeinmodel
    wordt de UML notatie gebruikt. Met wat kennis van de gebruikte symbolen is het makkelijk te lezen. In <a href="#cat">hoofdstuk 5</a> worden
    de gegevens in het model nader beschreven.</p>
<p>Het domeinmodel (zie begin van <a href="#cat">hoofdstuk 5</a>) beschrijft het object zoals dat in de registratie ondergrond is vastgelegd. Het model beschrijft
    een object dat voldoet aan het strikte kwaliteitsregime (IMBRO). Eventuele bijzonderheden voor IMBRO/A zijn niet in het
    domeinmodel zichtbaar, maar worden bij de uitwerking in hoofdstuk 5 wel expliciet beschreven.</p>
<p>Het domeinmodel laat ook zien welke gegevens alleen aan de dataleverancier en de bronhouder worden uitgeleverd, deze worden voorafgegaan door een -. Alle overige attributen worden uitgeleverd aan alle afnemers en worden aangegeven met een +.</p>
<p>In het domeinmodel wordt de kardinaliteit van attributen en entiteiten gegeven. De kardinaliteit geeft aan hoe vaak een gegeven
    voorkomt. De meeste gegevens hebben kardinaliteit 1 en dat betekent dat een gegeven precies een keer voorkomt. Sommige
    gegevens mogen een of meer keer voorkomen, die hebben kardinaliteit 1..*. Een derde categorie vormen de gegevens die
    kardinaliteit 0..1 hebben. Een dergelijk gegeven komt 1 keer voor of niet. De laatste categorie heeft kardinaliteit 0..*,
    en een dergelijk gegeven kan 0, 1 of meer keren voorkomen.</p>
<p>In het domeinmodel is de kardinaliteit van entiteiten consequent opgenomen; de vier varianten kunnen allemaal voor komen. Bij attributen is, om het geheel overzichtelijk te houden, de standaardwaarde kardinaliteit 1 niet opgenomen. De kardinaliteit is alleen opgenomen wanneer die ongelijk is aan 1.</p>
<p>De kardinaliteit in het domeinmodel moet overigens altijd in samenhang met de regels die in de definitie van het gegeven
    zijn opgenomen worden begrepen. De kardinaliteit en de regels bepalen samen of een gegeven al dan niet aanwezig is (zie <a href="#verplichte-gegevens-waarden">paragraaf 4.4</a>).</p>
