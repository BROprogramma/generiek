<h2>Algemene kenmerken en begrippen</h2>
<section id='opzet-van-het-systeem'>
    <h3>Opzet van het systeem</h3>
    <p>De basisregistratie ondergrond vormt een schakel in de informatieketen die begint bij de productie van gegevens. De geproduceerde
        gegevens worden door een dataleverancier, en onder de verantwoordelijkheid van een bronhouder, aan de registerbeheerder van de BRO geleverd. De bronhouder kan zelf dataleverancier zijn of besluiten andere partijen een volmacht voor het leveren
            van gegevens te geven. De beheerder van de BRO registreert
        de aangeleverde gegevens en levert ze voor (her)gebruik door aan allerlei afnemers.</p>
    <p>De opzet van het systeem moet begrepen worden vanuit de verantwoordelijkheden die in de keten zijn belegd. De aangeleverde
        gegevens vallen onder de verantwoordelijkheid van de bronhouder en het is de bedoeling dat de registerbeheerder die
        gegevens niet verandert. De registerbeheerder moet echter wel gegevens toevoegen om het systeem te kunnen beheren
        en hij kan gegevens toevoegen om de afnemers goed van dienst te kunnen zijn.</p>
    <p>Bij wet is geregeld dat de basisregistratie ondergrond zo wordt opgezet dat er onderscheid bestaat tussen de gegevens
        die aan de registerbeheerder zijn aangeleverd en de gegevens die de registerbeheerder aan de afnemers verstrekt.
        Het systeem valt uiteen in twee grote deelsystemen, het <i>register brondocumenten ondergrond</i> en de <i>registratie
          ondergrond</i> (zie <a href='#image002'>figuur 2</a>).</p>
    <figure id='image002'><img src='media/image002.png' width='350' />
        <figcaption>Het systeem van de BRO
        </figcaption>
    </figure>
    <p>Dataleveranciers leveren brondocumenten aan. De brondocumenten worden in het register brondocumenten ondergrond opgeslagen.
        De gegevens uit de brondocumenten worden samen met de gegevens die de registerbeheerder toevoegt in de registratie
        ondergrond vastgelegd. De registratie ondergrond bevat alle gegevens die aan afnemers geleverd worden.</p>
    <p>Met deze opzet verkrijgt het systeem de nodige flexibiliteit. Zo kan een object in de registratie ondergrond gegevens
        bevatten die uit meer dan één brondocument afkomstig zijn en bij uitgifte kunnen gegevens uit verschillende objecten
        met elkaar gecombineerd worden. Ook is het mogelijk met het brondocument gegevens op te slaan die alleen voor de
        bronhouder en de aanleverende partij van belang zijn.</p>
    <p>De gegevensdefinitie dekt alle gegevens die opgenomen zijn in de registratie ondergrond. Verreweg de meeste gegevens
        komen uit het brondocument dat de dataleverancier aanlevert en een paar gegevens komen voort uit de overdracht van
        het brondocument aan de registerbeheerder. Aan de aangeleverde gegevens worden enkele gegevens door de registerbeheerder
        toegevoegd. Als een gegeven is toegevoegd door de BRO wordt dat in de beschrijving expliciet opgenomen.</p>
    <p>Alle gegevens in de registratie ondergrond worden uitgegeven, maar niet alle afnemers kunnen alle gegevens geleverd krijgen.
        De gegevens die niet aan alle afnemers worden uitgeleverd zijn de gegevens die alleen nodig zijn in de communicatie
        tussen de registerbeheerder enerzijds en de dataleveranciers en bronhouders anderzijds. In de toelichting wordt expliciet
        vermeld welke gegevens niet worden uitgeleverd.</p>
</section>
<section id='registratieobject'>
    <h3>Registratieobject</h3>
    <p>Het <i>registratieobject</i> is dé eenheid in de data-architectuur van de basisregistratie ondergrond. Voor de registerbeheerder
        is het de elementaire bouwsteen van het systeem dat hij moet beheren.</p>
    <p>Een <i>registratieobject</i> verwijst naar een eenheid van informatie die onder de verantwoordelijkheid van één bronhouder
        valt en die met een bepaald doel is of wordt gemaakt. Het is in directe of indirecte zin gedefinieerd in de ruimte
        en dat wil zeggen dat een registratieobject een plaats op het aardoppervlak heeft of dat het gekoppeld is aan een
        ander type registratieobject met een plaats op het aardoppervlak.</p>
    <p>Een <i>registratieobject</i> is niet alleen in de ruimte maar ook in de tijd gedefinieerd. Het leven van een registratieobject
        begint op het moment dat de gegevens zijn geregistreerd en dat is zo kort mogelijk nadat de gegevens zijn geproduceerd.
        De levensduur van een registratieobject, en de veranderlijkheid van de gegevens verschilt van object tot object.
        Een grondwatermonitoringsput bijvoorbeeld, kan tientallen jaren gebruikt worden voor het meten van grondwaterstanden
        en in die periode kunnen er nieuwe gegevens ontstaan. Dat betekent dat de gegevens van de put in de BRO gedurende
        zijn hele levensduur bijgewerkt moeten kunnen worden. Aan de andere kant van het spectrum zijn er objecten waarvan
        alle gegevens in een keer worden vastgelegd. Geotechnisch sondeeronderzoek is daar een voorbeeld van. Sondeeronderzoek
        is eenmalig onderzoek en het resultaat ervan kan al na één of enkele dagen aan de opdrachtgever worden overhandigd.</p>
</section>
<section id='registratiedomein'>
    <h3>Registratiedomein</h3>
    <p>Registratieobjecten worden in de BRO gegroepeerd in domeinen. Vooralsnog worden zes domeinen onderscheiden:
        <ul>
            <li>bodem- en grondonderzoek</li>
            <li>bodemkwaliteit</li>
            <li>grondwatermonitoring</li>
            <li>grondwatergebruik</li>
            <li>mijnbouwwet</li>
            <li>modellen.</li>
        </ul>
    </p>
    <p>De domeinen zijn vanuit het oogpunt van beheer van belang voor de ordening van het systeem. Daarnaast zijn zij nuttig
        in de communicatie met de partijen die bij de realisatie van het systeem betrokken zijn.</p>
</section>
<section id='kwaliteitsregime'>
    <h3>Kwaliteitsregime</h3>
    <p>In de basisregistratie ondergrond worden niet alleen gegevens geregistreerd die dateren van na de datum waarop de wet
        van kracht is geworden. Ook oudere gegevens zullen in de basisregistratie ondergrond worden opgenomen. De noodzaak
        daartoe ligt in de wet verankerd. Die schrijft voor dat de gegevens uit de eerder bestaande systemen DINO en BIS
        zo veel mogelijk naar de BRO moeten worden overgezet. Verder staat de wet toe dat bronhouders tot vijf jaar na de
        inwerkingtreding van de wet historische gegevens ter registratie mogen aanbieden.
    </p>
    <p>Historische gegevens kunnen niet altijd voldoen aan de strikte regels die de BRO stelt. Zo kan het voorkomen dat voor
        gegevens die volgens de strikte regels van de BRO verplicht zijn, geen waarde bekend is. Om de verwerking van de
        twee categorieën gegevens naast elkaar mogelijk te maken, worden twee kwaliteitsregimes gehanteerd. Voor de aanlevering
        van gegevens volgens de strikte regels geldt het IMBRO-regime. Bij de aanlevering van historische gegevens wordt
        geaccepteerd dat een aantal formeel verplichte gegevens geen waarde heeft. Voor deze gegevens wordt het IMBRO/A-regime
        gehanteerd en dat kent dus minder strikte regels.</p>
    <p>De introductie van de twee kwaliteitsregimes geeft de aanleverende partijen gedurende een bepaalde periode een zekere
        mate van vrijheid. Het kan bijvoorbeeld praktisch blijken het IMBRO/A regime te hanteren voor gegevens die weliswaar
        pas na de datum waarop de wet inwerking is getreden zijn geproduceerd maar die voortkomen uit opdrachten die al voor
        die datum zijn gegeven. Ook kan het voorkomen dat historische gegevens wel aan alle strikte voorwaarden voldoen en
        dan is het wenselijk de gegevens onder IMBRO regime aan te leveren.
    </p>
    <p>De periode waarin de aanleverende partijen die vrijheid hebben wordt de
        <i>transitieperiode</i> genoemd. Over de precieze invulling van de transitieperiode zijn nog geen afspraken gemaakt,
        maar het streven is de transitieperiode te laten eindigen vijf jaar nadat bij wet geregeld is dat een bepaald type
        registratieobject onder de BRO valt. Na afloop van de transitieperiode kan alleen onder het strikte IMBRO-regime
        worden aangeleverd.
    </p>
</section>
<section id='formele-en-materiële-historie'>
    <h3>Formele en materiële historie</h3>
    <p>Binnen het stelsel van basisregistraties maakt men onderscheid tussen de materiële historie en de formele historie van
        een object.</p>
    <p>Het begrip <i>materiële historie</i> wordt gebruikt om de veranderingen van eigenschappen van een object in de werkelijkheid
        aan te duiden. De materiële historie van een object wordt, voor zover relevant, in de basisregistratie ondergrond
        vastgelegd. Echter, niet alle registratieobjecten hebben een materiële historie. Een voorbeeld van een registratieobject
        zonder materiële historie is geotechnisch sondeeronderzoek. Een voorbeeld van een registratieobject met materiële
        historie is de grondwatermonitoringsput.</p>
    <p>Het begrip <i>formele historie</i> wordt gebruikt voor de veranderingen van eigenschappen van een object in de registratie
        zelf. Die meeste van die veranderingen gaan terug op veranderingen in de werkelijkheid, en de formele historie geeft
        aan wanneer de veranderingen geregistreerd zijn. Veranderingen in de registratie die niet het gevolg zijn van een
        verandering in de werkelijkheid, hebben altijd te maken met correcties. Het kan bijvoorbeeld gebeuren dat een dataleverancier
        er achter komt dat er een onjuiste waarde was geregistreerd en dan levert hij een verbetering aan. Bij correctie
        wordt het betreffende gegeven in de BRO overschreven en is de oude waarde van het gegeven niet meer beschikbaar voor
        de afnemers.
    </p>
    <p>Alle registratieobjecten hebben een formele historie en die wordt in de registratie ondergrond globaal vastgelegd. Het
        gaat per definitie om gegevens die de registerbeheerder toevoegt aan de gegevens uit het brondocument. De wijze waarop
        de formele geschiedenis precies wordt vastgelegd verschilt per type registratieobject.</p>
</section>
<section id='authentiek-gegeven'>
    <h3>Authentiek gegeven</h3>
    <p>In de wet is een aantal gegevens expliciet als authentiek aangeduid. Dit wordt in de gegevensdefinitie nader uitgewerkt;
        verreweg de meeste gegevens zijn authentiek.</p>
    <p>Met de aanduiding authentiek wordt, in formele termen, tot uitdrukking gebracht dat:
        <ol type='a'>
            <li>het gegeven in samenhang met andere gegevens door een groot aantal bestuursorganen in verschillende processen
                wordt gebruikt en derhalve bestemd is voor informatie-uitwisseling tussen bestuursorganen;</li>
            <li>de verantwoordelijkheid voor betrouwbaarheid van het gegeven eenduidig geregeld is;
            </li>
            <li>het gegeven onderworpen is aan intern en extern kwaliteitsonderzoek, en</li>
            <li>het gegeven zich leent voor verplicht gebruik door bestuursorganen en eenmalige verstrekking door burgers en
                bedrijven aan de overheid.</li>
        </ol>
    </p>
    <p>Kortom, in de praktijk mag een gebruiker van de gegevens er van uitgaan dat de authentieke gegevens correct zijn, en
        de gegevensdefinitie moet de gebruiker de informatie geven die voor een goed begrip daarvan nodig is. Heeft een gebruiker
        echter gerede twijfel over de juistheid van een authentiek gegeven dan wordt verwacht dat hij de registerbeheerder
        daarvan op de hoogte brengt. Bestuursorganen zijn zelfs verplicht om bij gerede twijfel over de juistheid van een
        authentiek gegeven (of het ontbreken van zo’n gegeven) daarvan melding te maken.
    </p>
</section>
<section id='coördinaten-en-referentiestelsels'>
    <h3>Coördinaten en referentiestelsels</h3>
    <p>De registratieobjecten van de BRO zijn gedefinieerd in de ruimte en dat wil zeggen dat een object zelf een plaats op
        het aardoppervlak, een locatie, heeft, of dat het gekoppeld is aan een ander type registratieobject met een locatie.
        Afhankelijk van het type registratieobject, wordt de locatie geregistreerd als een punt, een lijn of een vlak.</p>
    <p>De locatie is de horizontale positie van een object. Voor bepaalde objecten is het voldoende dat alleen die horizontale
        positie wordt vastgelegd, maar voor veel objecten is ook de verticale positie van belang.</p>
    <p>Posities worden vastgelegd in coördinaten en die zijn gedefinieerd in een bepaald referentiestelsel.
    </p>
    <p>Er zijn verschillende typen referentiestelsels. Zo spreekt men van horizontale referentiestelsels (2D), verticale referentiestelsels
        (1D), gecombineerde referentiestelsels (2D, 1D) en werkelijke 3D referentiestelsels. In Nederland worden de horizontale
        en de verticale component van een positie in een afzonderlijk stelsel uitgedrukt. Het is vandaag de dag mogelijk
        met GPS een positie in een 3D-referentiestelsel vast te leggen, maar de wenselijkheid over te stappen naar het gebruik
        van 3D wordt nog nergens gevoeld.</p>
    <section id='referentiestelsels-voor-de-horizontale-positie'>
        <h4>Referentiestelsels voor de horizontale positie</h4>
        <p>In Nederland zijn traditioneel verschillende referentiestelsels voor de horizontale positie in gebruik. In 2009,
            bij de eerste voorbereidingen voor de totstandkoming van de BRO, is al vastgesteld dat de verscheidenheid aan
            referentiestelsels de BRO voor problemen stelt omdat de registratie dan niet makkelijk op een eenduidige manier
            bevraagd kan worden. In de BRO worden namelijk zowel gegevens met een locatie op land als gegevens met een locatie
            op zee geregistreerd. In de toenmalige praktijk werden op land en op zee verschillende stelsels gebruikt. Op
            land werd RD gebruikt en op zee waren verschillende stelsels in gebruik, waarvan WGS84 de belangrijkste was.
        </p>
        <p>In 2009 was ook al bekend dat de Europese kaderrichtlijn INSPIRE de lidstaten vraagt de gegevens in Europa in één
            referentiestelsel uit te gaan wisselen, nl. in ETRS89. Tegen die achtergrond heeft de registerbeheerder een toekomstgerichte
            keuze gemaakt en is besloten het systeem zo in te richten dat de registratie bevraagd gaat worden in ETRS89.</p>
        <p>De keuze die de BRO heeft gemaakt blijkt gezien de ontwikkelingen de goede te zijn geweest. Sinds 2013 wordt er door
            de drie belangrijkste autoriteiten in Nederland op het gebied van referentiestelsels, het Kadaster, de Dienst
            der Hydrografie en Rijkswaterstaat, gewerkt aan de totstandkoming van nieuwe afspraken. Die afspraken moeten
            in lijn zijn met Europese afspraken en leiden tot een kleiner aantal referentiestelsels. Concreet betekent dit
            dat Nederland over zal gaan op het ETRS-stelsel, en op termijn afscheid neemt van de referentiestelsels RD en
            WGS84.
        </p>
        <p>Het besluit het BRO-systeem zo in te richten dat de registratie bevraagd gaat worden in ETRS89, betekent niet dat
            de gegevens ook in ETRS89 aangeleverd moeten worden. De BRO voorziet een periode van transitie waarin de aanleverende
            partijen zelf bepalen wanneer zij overstappen op ETRS89. Die periode zal naar verwachting jaren duren. Om de
            transitie te ondersteunen hanteert de BRO de volgende spelregels:
            <ul>
                <li>Gegevens mogen in een beperkt aantal referentiestelsels worden aangeleverd (RD, WGS84 en ETRS89).
                    <ul>
                        <li>voor locaties op land wordt alleen RD of ETRS89 toegestaan.</li>
                        <li>voor locaties op zee wordt alleen WGS84 of ETRS89 toegestaan.</li>
                    </ul>
                </li>
                <li>De aangeleverde coördinaten worden in de registratie opgeslagen.</li>
                <li>De aangeleverde coördinaten van de locatie worden door de basisregistratie ondergrond getransformeerd naar
                    het ETRS89 referentiestelsel.</li>
                <li>De getransformeerde coördinaten worden naast de aangeleverde coördinaten opgeslagen.
                </li>
                <li>Bij de getransformeerde coördinaten wordt ook een identificatie van de gebruikte transformatiemethode opgeslagen.
                </li>
                <li>Als de coördinaten in ETRS89 zijn aangeleverd, dan staat bij aangeleverde en getransformeerde positie dezelfde
                    informatie. Voor de locatie worden de getransformeerde coördinaten en de aangeleverde coördinaten beide
                    aan de data-afnemers verstrekt.
                </li>
            </ul>
        </p>
    </section>
    <section id='referentiestelsels-voor-de-verticale-positie'>
        <h4>Referentiestelsels voor de verticale positie</h4>
        <p>In Nederland zijn voor verticale posities op land en zee verschillende referentiestelsels in gebruik. Op land wordt
            NAP gebruikt en op zee is het gebruikelijk posities uit te drukken t.o.v. het gemiddeld zeeniveau (MSL, Mean
            Sea Level). Er zijn nog geen ontwikkelingen die het wenselijk maken een referentiestelsel voor de verticale positie
            op land en zee te gaan hanteren. Wel is het zo dat de kaderrichtlijn INSPIRE de voorkeur uitspreekt een verticale
            positie op zee uit te drukken t.o.v. LAT (Lowest Astronomical Tide). De BRO staat gebruik van deze referentie
            naast MSL daarom toe.</p>
    </section>
</section>
<section id='gegevens-op-land-en-op-zee'>
    <h3>Gegevens op land en op zee</h3>
    <p>De basisregistratie ondergrond bevat gegevens over de ondergrond van Nederland en zijn zgn. Exclusieve Economische Zone
        (EEZ). De EEZ is het gebied op de Noordzee waar Nederland economische rechten heeft. Voor de referentiestelsels die
        bij aanlevering worden toegestaan, is het van belang te weten of de locatie van een object op zee of op land ligt.
    </p>
    <p>Als scheidingslijn tussen land en zee wordt in de BRO de UNCLOS-basislijn gehanteerd. Het beheer van de basislijn valt
        onder de verantwoordelijkheid van de Dienst der Hydrografie van het ministerie van Defensie. Deze dienst voert die
        taak uit op basis van het Zeerechtverdrag van de Verenigde Naties uit 1982, dat in het Engels de United Nations Convention
        on the Law of the Sea (UNCLOS) heet.</p>
    <p>De basislijn is opgebouwd uit de nulmeterdieptelijn zoals weergegeven op de zeekaarten en enkele rechte basislijnen die
        onder meer de monding van de Westerschelde en de wateren tussen de Waddeneilanden afsluiten.</p>
    <p>De grens tussen land en zee is veranderlijk. De Dienst der Hydrografie stelt de grens opnieuw vast wanneer daartoe voldoende
        aanleiding is. De BRO hanteert bij inname de meest recente versie van de UNCLOS-basislijn (de UNCLOS-basislijn van 10 maart 2016) en controleert daarmee of de juiste referentiestelsels
        gebruikt worden.</p>
    <p>Tussen het moment waarop de locatie van een object wordt bepaald en het moment waarop het gegeven in de basisregistratie
        ondergrond wordt vastgelegd verloopt enige tijd. In die periode kan de positie van de UNCLOS-basislijn opnieuw zijn
        vastgesteld, en dan ontstaat er een discrepantie die bij het aanleveren van gegevens tot problemen kan leiden. Wanneer
        dit probleem zich voordoet, wordt de dataleverancier gevraagd contact op te nemen met de registratiebeheerder om
        gezamenlijk tot een oplossing te komen.</p>
    <p>Een soortgelijk probleem doet zich voor met betrekking tot de begrenzing van Nederland, met name van het Nederlands territoir.
        De landsgrenzen van Nederland worden ieder jaar op 1 januari vastgesteld door het Kadaster (de
        BRO hanteert de landgrenzen van 1 januari 2015). De BRO controleert bij inname of een object in Nederland ligt
        en hanteert daarbij de actuele grenzen. Ook wanneer dit probleem zich voordoet, wordt de dataleverancier gevraagd
        contact op te nemen met de registratiebeheerder om gezamenlijk tot een oplossing te komen.</p>
</section>
<section id='nauwkeurigheid-van-getalswaarden'>
    <h3>Nauwkeurigheid van getalswaarden</h3>
    <p>Voor zinvol gebruik van gegevens met een getalswaarde is het noodzakelijk dat de nauwkeurigheid van die gegevens bekend
        is.
    </p>
    <p>Het begrip nauwkeurigheid laat zich in deze context het best omschrijven als de juistheid van een gemeten of berekende
        waarde. In de meeste processen waarin de waarde van een gegeven wordt bepaald, kan de afwijking van de daadwerkelijke
        waarde slechts via een kalibratie- of statistisch proces worden verkregen. Het resultaat omvat dan niet alleen één
        van de mogelijke realisaties van een meetwaarde maar ook informatie over de mogelijke spreiding van de meetwaarden.</p>
    <p>De BRO gaat er vanuit dat de producenten van gegevens de metingen en berekeningen uitvoeren binnen een stelsel van afspraken
        dat binnen het desbetreffende werkveld is vastgelegd. Uitgangspunt is dat ook de eisen waaraan de gegevens op het
        gebied van nauwkeurigheid moeten voldoen in afspraken zijn vastgelegd. Dat kunnen praktische werkafspraken zijn,
        maar ook afspraken die vertaald zijn naar ISO- en NEN normen. In de gegevensdefinitie wordt in beginsel verwezen
        naar die normen. Waar deze normen niet voorzien in afspraken over de nauwkeurigheid, stelt de BRO hieraan specifieke
        eisen. Deze zijn dan vermeld in de gegevensdefinitie.
    </p>
</section>
<section id='authenticiteit-en-verplichte-waarde'>
    <h3>Authenticiteit en verplichte waarde</h3>
    <p>Voor alle in de BRO opgenomen gegevens is aangegeven of ze authentiek zijn. Ook is voor alle gegevens aangegeven of ze
        een waarde moéten hebben. Dat laat zien dat er gegevens zijn die authentiek zijn maar geen waarde hoeven te hebben.
        Maar hoe zit dat dan, want voor authentieke gegevens geldt voor overheidsinstellingen een verplicht gebruik. Hoe
        kan het gebruik van een attribuut nu verplicht zijn als een waarde mag ontbreken in de BRO?</p>
    <p>Op die vraag is maar een antwoord. Wanneer een authentiek gegeven geen waarde heeft moet de gebruiker ervan uitgaan dat
        de reden is dat een bepaald gegeven niet is geproduceerd. Dat geval kan zich uiteraard alleen voordoen wanneer er
        vrijheid van beslissen bestaat bij de opdrachtgever of de uitvoerder. Een voorbeeld uit geotechnisch sondeeronderzoek
        is het resultaat van een dissipatietest. Het is de opdrachtgever die beslist of er een dissipatietest moet worden
        uitgevoerd. Heeft hij bepaald dat dat niet hoeft, dan zal er ook geen resultaat kunnen zijn.</p>
    <p>Voor de duidelijkheid, als er wel een waarde is dan moet die ook in de BRO worden opgenomen. Als een overheidsinstelling
        gerede twijfel heeft of een authentiek attribuut terecht geen waarde heeft, moet deze daarop terugmelden.</p>
</section>